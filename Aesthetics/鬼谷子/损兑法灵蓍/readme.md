# 损兑法灵蓍

损兑者，机危之决也。事有适然，物有成败，机危之动，不可不察。故圣人以无为待有德，言察辞，合于事。兑者，知之也。损者，行之也。

损之兑之，物有不可者，圣人不为之辞。故智者不以言失人之言，故辞不烦而心不虚，志不乱而意不邪。当其难易，而后为之谋﹔因自然之道以为实。圆者不行，方者不止，是谓大功。

兑之损之，皆为之辞。用分威散势之权，以见其兑威，其机危乃为之决。故善损兑者，誓若决水于千仞之堤，转圆石于万仞之谷。而能行此者，形势不得不然也。
