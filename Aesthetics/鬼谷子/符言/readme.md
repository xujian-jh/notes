# 符言（类比：管子·九守）

管仲（前719一前645年），姬姓，管氏，名夷吾，字仲，谥敬，被称为管子、管夷吾、管敬仲，是后世道家、儒家、名家、法家、农家、兵家、阴阳家等等多家学术思想的源头。

主位：安徐正静，柔节先定。善与而不争，虚心平意，以待倾损。（安徐而静，柔节先定，虚心平意以待须。）

主明：目贵明，耳贵聪，心贵智。以天下之目视，则无不见；以天下之耳听，则无不闻；以天下之心虑，则无不知。辐辏并进，则明不可塞。

德之术，曰：勿坚而拒之，许之则防守，拒之则闭塞。高山仰之可极，深渊度之可测，神明之德术正静，其莫之极欤。（听之术，曰：勿望而距，勿望而许。许之则失守，距之则闭塞。高山，仰之不可极也；深渊，度之不可测也。神明之德，正静其极也。）

主赏：用赏贵信，用刑贵正。赏赐贵信，必验耳目之所闻见，其所不闻见者，莫不暗化矣。诚，畅于天地，通于神明，见奸伪也。（用赏者贵诚，用刑者贵必。刑赏信必于耳目之所见，则其所不见，莫不暗化矣。诚，畅乎天地，通于神明，见奸伪也。）

主问：一曰天之，二曰地之，三曰人之。四方上下，左右前后，荧惑之处安在？

主因：心为九窍之治，君为五官之长。为善者，君与之赏；为非者，君与之罚。君因其政之所以求，因与之，则不劳。圣人用之，故能赏之。因之循理，故能久长。（心不为九窍，九窍治；君不为五官，五官治。为善者，君予之赏；为非者，君予之罚。君因其所以来，因而予之，则不劳矣。圣人因之，故能掌之。因之修理，故能长久。）

主周：人主不可不周。人主不周，则群臣生乱，寂乎其无常也，内外不通，安知所开，开闭不善，不见原也。（人主不可不周。人主不周则群臣下乱。寂乎其无端也。外内不通，安知所怨？关闬不开，善否无原。）

主参：一曰长目，二曰飞耳，三曰树明。明知千里之外，隐微之中，是谓洞天下奸，莫不暗变。（一曰长目，二曰飞耳，三曰树明。明知千里之外，隐微之中，曰动奸。奸动则变更矣。）

督名：修名而督实，按实而定名。名实相生，反相为情，故曰：名当则生于实，实生于理，理生于名实之德，德生于和，和生于当。（修名而督实，按实而定名。名实相生，反相为情。名实当则治，不当则乱。名生于实，实生于德，德生于理，理生于智，智生于当。）
