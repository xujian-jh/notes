# 述而

## 1. 子曰：“述而不作，信而好古，窃比于我老彭。”

## 2. 子曰：“默而识之，学而不厌，诲人不倦，何有于我哉？”

## 3. 子曰：“德之不修，学之不讲，闻义不能徙，不善不能改，是吾忧也。”

## 4. 子之燕居，申申如也，夭夭如也

- 燕居，也就是闲居、安居，指闲暇无事之时。
- 申申，指容貌舒展的样子。
- 夭夭（yao yao），指神情愉悦的样子。

## 5. 子曰：“甚矣吾衰也！久矣吾不复梦见周公。”

## 6. 子曰：“志于道，据于德，依于仁，游于艺。”

## 7. 子曰：“自行束修以上，吾未尝无诲焉。”

## 8. 子曰：“不愤不启，不悱不发，举一隅不以三隅反，则不复也。”

- 愤：心里想求通而又未通。
- 悱：想说又不知道怎么说。

## 9. 子食于有丧者之侧，未尝饱也

## 10. 子于是日哭，则不歌

## 11. 子谓颜渊曰：“用之则行，舍之则藏，唯我与尔有是夫！”子路曰：“子行三军，则谁与？”子曰：“暴虎冯河，死而无悔者，吾不与也。必也临事而惧，好谋而成者也。”

## 12. 子曰：“富而可求也，虽执鞭之士，吾亦为之。如不可求，从吾所好。”

## 13. 子之所慎：齐，战，疾

- 齐、战、疾：斋戒、战争、疾病。

## 14. 子在齐闻韶，三月不知肉味。曰：“不图为乐之至于斯也！”

- 韶，史称舜乐，是中国的一种传统宫廷音乐。

## 15. 冉有曰：“夫子为卫君乎？”子贡曰：“诺。吾将问之。”入，曰：“伯夷、叔齐何人也？”曰：“古之贤人也。”曰：“怨乎？”曰：“求仁而得仁，又何怨。”出，曰：“夫子不为也。”

## 16. 子曰：“饭疏食饮水，曲肱而枕之，乐亦在其中矣。不义而富且贵，于我如浮云。”

## 17. 子曰：“加我数年，五十以学易，可以无大过矣。”

## 18. 子所雅言，诗、书、执礼，皆雅言也

- “雅”、“夏”古代互通，泛指以为中国历代以洛阳为中心的中原地区。
  - 《荀子·荣辱篇》“越人安越，楚人安楚，君子安雅”。
  - 《儒效篇》“居楚而楚，居越而越，居夏而夏。”

## 19. 叶公问孔子于子路，子路不对。子曰：“女奚不曰，其为人也，发愤忘食，乐以忘忧，不知老之将至云尔。”

- 沈诸梁，字子高。春秋末期楚国军事家、政治家。大夫沈尹戌之子，封地在叶邑（今河南叶县南旧城），自称叶公，在叶地治水开田，颇具治绩。曾平定白公之乱，担任楚国宰相。
- 女：同“汝”，你。
- 奚：为什么。

## 20. 子曰：“我非生而知之者，好古，敏以求之者也。”

## 21. 子不语怪，力，乱，神

## 22. 子曰：“三人行，必有我师焉。择其善者而从之，其不善者而改之。”

## 23. 子曰：“天生德于予，桓魋其如予何？”

- 桓魋（tuí），原称向魋，东周春秋时期宋国（今河南商丘）人。任宋国主管军事行政的官——司马，掌控宋国兵权。他是宋桓公的后代，深受宋景公宠爱，他的弟弟司马牛是孔子的弟子。桓魋妒忌，抵制孔子入宋。

## 24. 子曰：“二三子以我为隐乎？吾无隐乎尔。吾无行而不与二三子者，是丘也。”

## 25. 子以四教：文，行，忠，信

## 26. 子曰：“圣人，吾不得而见之矣；得见君子者，斯可矣。”子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，难乎有恒矣。”

## 27. 子钓而不纲，弋不射宿

- 弋（yì），用带有绳子的箭射鸟。

## 28. 子曰：“盖有不知而作之者，我无是也。多闻择其善者而从之，多见而识之，知之次也。”

## 29. 互乡难与，言童子见，门人惑。子曰：“与其进也，不与其退也，唯何甚！人洁己以进，与其洁也，不保其往也。”

- 互乡，乡名也。郑康成郑玄的话。
- 与，本意为亲近，引申为认同。

## 30. 子曰：“仁远乎哉？我欲仁，斯仁至矣。”

## 31. 陈司败问昭公知礼乎？孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取于吴为同姓，谓之吴孟子。君而知礼，孰不知礼？”巫马期以告。子曰：“丘也幸，苟有过，人必知之。”

- 陈司败：陈，陈国；司败，即司寇，官名，主管司法。
- 昭公：即。鲁昭公，鲁国的国君。
- 巫马施(前521-?)，姓巫马，名施，字子期，亦称巫马期。汉族，春秋末年鲁国人，一说陈国人，孔子弟子，七十二贤之一，以勤奋著称。
- 党：这里是包庇，偏袒的意思。
- 取：同“娶”。
- 同姓：鲁为周公之后，吴为太伯之后，都姓姬。
  - 当时国君夫人的称号一般是由她生长那个国家的国名加她的本性，如果叫“吴姬”就明显地暴露出鲁昭公违反了”同姓不好”的礼法，所以改称为“吴孟子”，回避了姓姬的问题。

## 32. 子与人歌而善，必使反之，而后和之

## 33. 子曰：“文，莫吾犹人也。躬行君子，则吾未之有得。”

## 34. 子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”

- 公西赤（前509年或前519年—？），字子华，又称公西华，今河南省濮阳市濮阳县人，东周时期鲁国学者、孔子弟子，孔门七十二贤之一。

## 35. 子疾病，子路请祷。子曰：“有诸？”子路对曰：“有之。诔曰：‘祷尔于上下神祇。’”子曰：“丘之祷久矣。”

- 诔（lěi），谥（shì）也。累列生时行迹，读之以作谥者。《说文》

## 36. 子曰：“奢则不孙，俭则固。与其不孙也，宁固。”

- 孙(xùn)、同“逊”，恭顺。
- 固：简陋、鄙陋，这里是寒酸的意思。

## 37. 子曰：“君子坦荡荡，小人长戚戚。”

## 38. 子温而厉，威而不猛，恭而安
