# 为政

## 1. 子曰：“为政以德，譬如北辰，居其所而众星共之。”

## 2. 子曰：“诗三百，一言以蔽之，曰‘思无邪’。”

## 3. 子曰：“道之以政，齐之以刑，民免而无耻；道之以德，齐之以礼，有耻且格。”

- 耻[chǐ]：羞愧。
- 格[gé]：品格；格调。
  - 《礼记·缁衣》言有物而行有格也。

## 4. 子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

## 5. 孟懿子问孝。子曰：“无违。”樊迟御，子告之曰：“孟孙问孝于我，我对曰‘无违’。”樊迟曰：“何谓也？”子曰：“生事之以礼；死葬之以礼，祭之以礼。”

## 6. 孟武伯问孝。子曰：“父母唯其疾之忧。”

## 7. 子游问孝。子曰：“今之孝者，是谓能养。至于犬马，皆能有养；不敬，何以别乎？”

- 子游：姓言，名偃，字子游，亦称“叔氏”，春秋末吴国人。孔门十哲“文学科”，是南方之孔子学说的传播者。

## 8. 子夏问孝。子曰：“色难。有事弟子服其劳，有酒食先生馔，曾是以为孝乎？”

- 子夏：姬姓，卜氏，名商，字子夏，春秋末晋国温人（另有魏人、卫人二说，近人钱穆考定，温为魏所灭，卫为魏之误，故生二说）。孔门十哲“文学科”，七十二贤之一。提出“仕而优则学，学而优则仕”的思想，主张“做官取信于民，然后才能使民效劳”。孔子去世后，孔门丧乱，前往魏国西河郡教学育人，收李悝、吴起为弟子，魏文侯尊为师傅。子夏不像颜回、曾参一样严守孔子之道，而是一位具有独创颇有经世倾向的思想家。不再关注“克己复礼”，而是与时俱进的当世之政，提出一套延展儒家正统政治观点的政治及历史理论。
- 馔[zhuàn]：饭食。
- 曾：姒姓，曾氏，名参[shēn]，字子舆，鲁国人。曾子参与编制了《论语》、撰写《大学》、《孝经》、《曾子十篇》等作品。曾子在儒学发展史上占有重要的地位，后世尊为“宗圣”，成为配享孔庙的四配之一，仅次于“复圣”颜渊。

## 9. 子曰：“吾与回言终日，不违如愚。退而省其私，亦足以发。回也，不愚。”

- 回：颜回，字子渊，春秋末期鲁国人。孔门十哲“德行科”，七十二贤之首。

## 10. 子曰：“视其所以，观其所由，察其所安。人焉廋哉？人焉廋哉？”

- 廋[sōu]：隐藏；藏匿。

## 11. 子曰：“温故而知新，可以为师矣。”

## 12. 子曰：“君子不器。”

## 13. 子贡问君子。子曰：“先行其言，而后从之。”

- 子贡：复姓端木，名赐，字子贡（古同子赣），卫国人。孔门十哲“言语科”。“端木遗风”指子贡遗留下来的诚信经商的风气，成为中国民间信奉的财神。子贡善货殖，有“君子爱财，取之有道”之风，为后世商界所推崇。

## 14. 子曰：“君子周而不比，小人比而不周。”

- 周：周密；周到而没有疏漏。
  - 《国语·鲁语》忠信为周。
- 比：紧靠、亲近、比并（没有面面俱到）。
  - 《新唐书·李绛传》“趋利之人，常为朋比，同其私也。”

## 15. 子曰：“学而不思则罔，思而不学则殆。”

- 罔[wǎng]：迷惑。
  - 《列子·周穆王》秦人逄氏有子，少而惠，及壮而有迷罔之疾。
- 殆[dài]：陷入困境。
  - 《说文》殆，危也。

## 16. 子曰：“攻乎异端，斯害也已！”

- 攻：对别人的过失、错误进行指责或对别人的议论进行驳斥。
  - 《颜渊》樊迟从游于舞雩之下，曰：“敢问崇德、修慝、辨惑。”子曰：“善哉问！先事后得，非崇德与？攻其恶，无攻人之恶，非修慝与？一朝之忿，忘其身，以及其亲，非惑与？”
  - 《先进》季氏富于周公，而求也为之聚敛而附益之。子曰：“非吾徒也。小子鸣鼓而攻之，可也。”

## 17. 子曰：“由！诲女知之乎？知之为知之，不知为不知，是知也。”

- 由：仲由，字子路，又字季路，鲁国人。孔门十哲“政事科”。

## 18. 子张学干禄。子曰：“多闻阙疑，慎言其馀，则寡尤；多见阙殆，慎行其馀，则寡悔。言寡尤，行寡悔，禄在其中矣。”

- 尤[yóu]：怨恨；归咎。
  - 《论语·宪问》子曰：“不怨天，不尤人，下学而上达，知我者其天乎。”

## 19. 哀公问曰：“何为则民服？”孔子对曰：“举直错诸枉，则民服；举枉错诸直，则民不服。”

## 20. 季康子问：“使民敬、忠以劝，如之何？”子曰：“临之以庄则敬，孝慈则忠，举善而教不能，则劝。”

## 21. 或谓孔子曰：“子奚不为政？”子曰：“《书》云：‘孝乎惟孝、友于兄弟，施于有政。’是亦为政，奚其为为政？”

## 22. 子曰：“人而无信，不知其可也。大车无輗，小车无軏，其何以行之哉？”

- 輗[ní]：古代大车车辕前端与车衡相衔接的部分。
- 軏[yuè]：古代小车上置于辕前端与车横木衔接处的销钉。

## 23. 子张问：“十世可知也？”子曰：“殷因于夏礼，所损益，可知也；周因于殷礼，所损益，可知也；其或继周者，虽百世可知也。”

## 24. 子曰：“非其鬼而祭之，谄也。见义不为，无勇也。”

- 非其鬼而祭之
  - 《雍也》樊迟问知。子曰：“务民之义，敬鬼神而远之，可谓知矣。”问仁。曰：“仁者先难而后获，可谓仁矣。”
  - 《先进》季路问事鬼神。子曰：“未能事人，焉能事鬼？”敢问死。曰：“未知生，焉知死？”
  - 《泰伯》子曰：“禹，吾无间然矣。菲饮食，而致孝乎鬼神；恶衣服，而致美乎黻冕；卑宫室，而尽力乎沟洫。禹，吾无间然矣。”
- 谄[chǎn]：巴结；奉承。
