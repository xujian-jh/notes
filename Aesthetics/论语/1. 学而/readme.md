# 学而

## 1. 子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”

- 说[shuō]：释也。
  - 《子罕》子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”
- 乐[yuè]：和谐成调的声音；引申为“达成共识”。
  - 《雍也》子曰：“知之者不如好之者，好之者不如乐之者。”
  - 《泰伯》子曰：“兴于诗，立于礼，成于乐。”
  - 《阳货》子曰：“礼云礼云，玉帛云乎哉？乐云乐云，钟鼓云乎哉？”
  - 《子路》定公问：“一言而可以兴邦，有诸？”孔子对曰：“言不可以若是其几也。人之言曰：‘为君难，为臣不易。’如知为君之难也，不几乎一言而兴邦乎？”曰：“一言而丧邦，有诸？”孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”
- 愠[yùn]：怨也；有怨者必怒之。
  - 《卫灵公》在陈绝粮，从者病，莫能兴。子路愠见曰：“君子亦有穷乎？”子曰：“君子固穷，小人穷斯滥矣。”

## 2. 有子曰：“其为人也孝弟，而好犯上者，鲜矣；不好犯上，而好作乱者，未之有也。君子务本，本立而道生。孝弟也者，其为仁之本与！”

- 有子：有氏，名若，字子有，鲁国人。
  - 《史记》载：“孔子即殁，弟子思慕。有若状如孔子，弟子相与并立为师，师之如夫子时也。”
- 弟[tì]：柔顺；尊人为长，以弟事之。
  - 《子路》子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”曰：“敢问其次。”曰：“宗族称孝焉，乡党称弟焉。”曰：“敢问其次。”曰：“言必信，行必果，硜硜然小人哉！抑亦可以为次矣。”曰：“今之从政者何如？”子曰：“噫！斗筲之人，何足算也。”

## 3. 子曰：“巧言令色，鲜矣仁！”

## 4. 曾子曰：“吾日三省吾身：为人谋而不忠乎？与朋友交而不信乎？传不习乎？”

- 曾子：姒姓，曾氏，名参[shēn]，字子舆，鲁国人。曾子参与编制了《论语》、撰写《大学》、《孝经》、《曾子十篇》等作品。曾子在儒学发展史上占有重要的地位，后世尊为“宗圣”，成为配享孔庙的四配之一，仅次于“复圣”颜渊。

## 5. 子曰：“道千乘之国：敬事而信，节用而爱人，使民以时。”

## 6. 子曰：“弟子入则孝，出则弟，谨而信，泛爱众，而亲仁。行有馀力，则以学文。”

## 7. 子夏曰：“贤贤易色，事父母能竭其力，事君能致其身，与朋友交言而有信。虽曰未学，吾必谓之学矣。”

- 子夏：姬姓，卜氏，名商，字子夏，晋国人。子夏不像颜回、曾参一样严守孔子之道，而是一位具有独创颇有经世倾向的思想家。李悝、吴起为其弟子。
- 贤贤易色：以贤者为贤，如同好色一般（化为本能）。
  - 《子罕》子曰：“吾未见好德如好色者也。”
  - 《里仁》子曰：“见贤思齐焉，见不贤而内自省也。”

## 8. 子曰：“君子不重则不威，学则不固。主忠信，无友不如己者，过则勿惮改。”

- 学则不固：做学问不顽固僵化，触类旁通，不钻牛角尖。
  - 《述而》子曰：“志于道，据于德，依于仁，游于艺。”
  - 《子罕》子绝四：毋意，毋必，毋固，毋我。
  - 《为政》子曰：“君子不器。”

## 9. 曾子曰：“慎终追远，民德归厚矣。”

## 10. 子禽问于子贡曰：“夫子至于是邦也，必闻其政，求之与？抑与之与？”子贡曰：“夫子温、良、恭、俭、让，以得之。夫子之求之也，其诸异乎人之求之与？”

## 11. 子曰：“父在，观其志；父没，观其行；三年无改于父之道，可谓孝矣。”

## 12. 有子曰：“礼之用，和为贵。先王之道斯为美，小大由之。有所不行，知和而和，不以礼节之，亦不可行也。”

## 13. 有子曰：“信近于义，言可复也；恭近于礼，远耻辱也；因不失其亲，亦可宗也。”

## 14. 子曰：“君子食无求饱，居无求安，敏于事而慎于言，就有道而正焉，可谓好学也已。”

## 15. 子贡曰：“贫而无谄，富而无骄，何如？”子曰：“可也。未若贫而乐，富而好礼者也。”子贡曰：“《诗》云：‘如切如磋，如琢如磨。’其斯之谓与？”子曰：“赐也，始可与言诗已矣！告诸往而知来者。”

- 子贡：复姓端木，名赐，字子贡，卫国人。
  - “端木遗风”指子贡遗留下来的诚信经商的风气，成为中国民间信奉的财神。子贡善货殖，有“君子爱财，取之有道”之风，为后世商界所推崇。
- 谄[chǎn]：巴结奉承，谄媚。
- 贫而乐，富而好礼：礼乐一体即法规制度，约为乐，备为礼。
  - 子路曰：“卫君待子而为政，子将奚先？”子曰：“必也正名乎！”子路曰：“有是哉，子之迂也！奚其正？”子曰：“野哉由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所措手足。故君子名之必可言也，言之必可行也。君子于其言，无所苟而已矣。”

## 16. 子曰：“不患人之不己知，患不知人也。”

- 己知：了解自己
  - 《里仁》子曰：“不患无位，患所以立；不患莫己知，求为可知也。”
  - 《宪问》子曰：“不患人之不己知，患其不能也。”
  - 《宪问》子击磬于卫。有荷蒉而过孔氏之门者，曰：“有心哉！击磬乎！”既而曰：“鄙哉！硜硜乎！莫己知也，斯己而已矣。深则厉，浅则揭。”子曰：“果哉！末之难矣。”
  - 《卫灵公》子曰：“君子病无能焉，不病人之不己知也。”
