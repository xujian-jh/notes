# 里仁

## 1. 子曰：“里仁为美。择不处仁，焉得知？”

## 2. 子曰：“不仁者不可以久处约，不可以长处乐。仁者安仁，知者利仁。”

## 3. 子曰：“唯仁者能好人，能恶人。”

## 4. 子曰：“苟志于仁矣，无恶也。”

- 苟(gǒu)，如果，假使。
  - 苟富贵，无相忘。《史记·陈涉世家》

## 5. 子曰：“富与贵是人之所欲也，不以其道得之，不处也；贫与贱是人之所恶也，不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”

## 6. 子曰：“我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”

## 7. 子曰：“人之过也，各于其党。观过，斯知仁矣。”

- 党，党类
  - “小人不能为君子之行，非小人之过，当恕而勿责之。观过，使贤愚各当其所，则为仁矣。” 孔安国的批注。
  - 譬如说农夫，他属于耕田这类人。那他不懂耕田，他是过失，这个要批评，他得学耕田。如果农夫他不懂得写文书，当然你也可以说这是过失，可是这个过失不属于他这类工作，不能够就求全责备。

## 8. 子曰：“朝闻道，夕死可矣。”

## 9. 子曰：“士志于道，而耻恶衣恶食者，未足与议也。”

## 10. 子曰：“君子之于天下也，无适也，无莫也，义之与比。”

## 11. 子曰：“君子怀德，小人怀土；君子怀刑，小人怀惠。”

## 12. 子曰：“放于利而行，多怨。”

## 13. 子曰：“能以礼让为国乎？何有？不能以礼让为国，如礼何？”

## 14. 子曰：“不患无位，患所以立；不患莫己知，求为可知也。”

## 15. 子曰：“参乎！吾道一以贯之。”曾子曰：“唯。”子出。门人问曰：“何谓也？”曾子曰：“夫子之道，忠恕而已矣。”

- 曾子（公元前505年—公元前435年），姒姓，曾氏，名参（shēn），字子舆，鲁国南武城人。春秋末年思想家，孔子晚年弟子之一，儒家学派的重要代表人物，夏禹后代。倡导以“孝恕忠信”为核心的儒家思想，“修齐治平”的政治观，“内省慎独”的修养观，“以孝为本”的孝道观至今仍具有极其宝贵的社会意义和实用价值。曾子参与编制了《论语》、撰写《大学》、《孝经》、《曾子十篇》等作品。

## 16. 子曰：“君子喻于义，小人喻于利。”

- 子贡问曰：“何如斯可谓之士矣？”子曰：“行己有耻，使于四方，不辱君命，可谓士矣。”曰：“敢问其次。”曰：“宗族称孝焉，乡党称弟焉。”曰：“敢问其次。”曰：“言必信，行必果，硜硜然小人哉！抑亦可以为次矣。”曰：“今之从政者何如？”子曰：“噫！斗筲之人，何足算也。”

## 17. 子曰：“见贤思齐焉，见不贤而内自省也。”

## 18. 子曰：“事父母几谏。见志不从，又敬不违，劳而不怨。”

## 19. 子曰：“父母在，不远游。游必有方。”

## 20. 子曰：“三年无改于父之道，可谓孝矣。”

## 21. 子曰：“父母之年，不可不知也。一则以喜，一则以惧。”

## 22. 子曰：“古者言之不出，耻躬之不逮也。”

## 23. 子曰：“以约失之者，鲜矣。”

## 24. 子曰：“君子欲讷于言，而敏于行。”

- 讷(nè)，言难也。《说文》

## 25. 子曰：“德不孤，必有邻。”

## 26. 子游曰：“事君数，斯辱矣，朋友数，斯疏矣。”

- 数(shǔ)，责也。《广雅·释诂》
